Ξεκινάω αυτό το ιστολόγιο λόγω της περιστασιακής ανάγκης να καταγράψω κάποιες σκέψεις για θέματα κοινού ενδιαφέροντος και να τις μοιραστώ με ανθρώπους οικείους μου. 

Δεν είναι βέβαιο ότι η προσπάθεια θα πετύχει, καθώς τα άλλα ιστολόγια που είχα ξεκινήσει στο παρελθόν κατέληξαν βραχύβια και απογοητευτικά. 

Από τη μία πλευρά, οι σκέψεις που αφορούν ιδιωτικές καταστάσεις κι εμπειρίες δεν ανήκουν στη δημόσια σφαίρα. Από την άλλη, η εργασία μου είτε δημοσιεύεται (αν πρόκειται για έρευνα) ή βρίσκει το κοινό της στο χώρο της εργασίας (αν πρόκειται για διδασκαλία). Νομίζω λοιπόν ότι αυτές οι δύο πτυχές της ζωής μου δε θα εμφανιστούν σε αυτό το ιστολόγιο. 
Αυτό που μένει είναι να μοιραστώ σκέψεις για θέματα κοινού ενδιαφέροντος. Υπάρχει όμως τέτοια πληθώρα απόψεων στον Παγκόσμιο Ιστό και τα Μέσα Κοινωνικής Δικτύωσης, που είναι δύσκολο για τον οποιοδήποτε πολίτη να προσθέσει κάτι στη δημόσια συζήτηση σε τέτοιο βαθμό που να δικαιολογεί ένα χωριστό ιστολόγιο. 

Γι'αυτό λοιπόν, το ιστολόγιο ξεκινάει με την περιορισμένη φιλοδοξία να ικανοποιήσει μια προσωπική ανάγκη (δηλαδή να καταγράψω κάποιες σκέψεις για θέματα κοινού ενδιαφέροντος) και στοχεύει σε μικρό κοινό, μάλλον ανθρώπους που ήδη με γνωρίζουν.

Καλωσήρθατε!
Μιχάλης
